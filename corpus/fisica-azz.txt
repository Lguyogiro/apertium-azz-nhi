¿Keniuj Mochijchiuaj ne Sitalimej?
Se youal keman takistok uan amo metstona, itech milaj, uelis se kinitas miyakej sitalimej itech iluikak.
Neje sitalimej no chijchiujtokej kemej ne tonal, sekin kachi uejueyin uan oksekin kachi tsikitsitsin sayoj ke nochin mochiuaj ika ijpotok teyin monotsa hidrógeno uan mixuak.
Nijin ijpotok uan mixuak mololouaj, nejin teyin mochiua ololtik moskaltiya, mochiua tel ueyi uan ijkon moteltaliya tatajko uan xota.
Ijkuak miki, ne sitalin toponi uan seki átomos teyin mochiuak tayijtik momoyaua itech ne mixkouat, uan kichiua maj mochiuakan oksekin sitalimej.
Ne átomos teyin mochiuakej itech oksekin sitalimej, ijkon yolik totaltikpak.
Totaltikpak uan nochi teyin onkak itech, kemej tejuan.
Maj amo onkanij sitalimej, tejua uan nejua amo nikan tiyetoskiyaj timotajtanijtoskiyaj ¿keniuj mochiujkej ne sitalimej?
Ueyichikaujkameyot
Onkak miyak tauil teyin toixtololouan amo kitaj.
Kemej, in kouamej teyin kuali kitaj tokauanyoj uan nekmej kuali kitaj nochin tapalmej teyin kipia se xochit.
In tepos teyin monotsa horno de microondas, teyin ika se tatotonia, kitekitiltiya se tauil teyin amo ueli tikitaj, nejin monotsa microondas no ijkon in celulares uan teposejekatanojnotsalonimej kitekitiltiyaj in tauil teyin amo ueli tikitaj.
Itech kaltapajtiloyanimej semi motekitiltiya nejin tauil teyin amo ueli se kita, kemej in rayos X teyin ika kikixtiliyaj ixtakopimej in tojomiuan.
Nochin tauilmej, teyin ueli se kita kemej itapaluan kosantsin uan teyin amo ueli sekita kemej rayos X oso microondas, kintokaytiyaj ueyichikaujkameyot “radiación electromagnética”.
Ininchikaujkayo kintamanchiuaj.
In, rayos X kipiyaj kachi miyak chikaualis teyin ueli moitaj, uan microondas kipiyaj kachi tepitsin miyak chikaualis kej rayos X uan nejin microondas kipiyaj kachi tsiktsin chikaualis teyin mokui itech in teposejekatanojnotsaloni.
Satepan ika tikmatkej katin itatekiujtilis in ueyichikuakameyot radiación electromagnética ika nejin peuak mochijchiuaj yankuik teposmej kemej televisión, radio, teléfonos celulares, radiografías uan motamatsintokatok kenuij kuali tapaleuis maj motokotso in kokolis teyin monotsa cáncer.
Keniuj se Tayis Ueyistajat
¿Keniuj uelis titayis in ueyistajat?
¡Maj sekikixtili in istat!
¿Tikmatiya ke onkak miyak tamatemolis uan mochiuaj teposmej teyin ika uelis sekikixtilis istat in at?
Keman se kisentiliya itech uejueyi kuetaxmej uan nejinkej, maj yetokan taijtik kanpa takauani kemej se invernadero, uelis mochipauas in at.
Nejin at mitoniya, in ijpotok mokaua itech in tatsakuil uan ompa tayijtik, tajuachuetsi, nejin chipauakat teyin mosentiliya uelis se tayis.
Nejin tamatemolis mosentoka uan ijkon uelis sekichiuas kachi kuali nejin achipaualis, uan uelis se kiuikas, ika chipaujkayot, ne istajat kanpa se kichipauas.
Moneki maj semochiya uan ijkon satepan oksekin tonalmej, maj ueli se kitas, ijka teposmej teyin amo tapitsochiuaj, nejin nekuelmololmej teyin kipiya toatsin.
Próxima Centauri B
Miyakej sitalimej teyin tikinitaj itech iluikak uelis kipiyaskej oksekin kemej taltikpak teyin no kinyeualouaj.
Sekimej uelis chijchiujtoskej kemej totaltikpak uan ueli onkas nemilis!
Uelis moajsis nemilis itech oksekin taltikpakmej semi teyoltanemililtiya, yejua ika miyakej tokniuan tamatemouaj keniuj uan kani uelis moajsiskej ne oksekin taltikpakmej itech neje sitalimej.
Itech in metsti agosto xiuit 2016 iluikataixpejpenanij teyin pouij itech in nechikol Observatorio Espacial Austral, kiteyixnextiltijkej ke itech in semanauak onkak okse taltikpak teyin ijkuitik nejin totalmanik, maski amo yekinika yejua moajsi, nejin tajtol moneki maj sekimati, ta ne okse taltikpak no kiyeualoua okse tonal: Próxima Centauri teyin kinetechojtok ne tonal teyin nochipa tikitaj.
Ika nijin tamatemolis tetaliya itech se tanojnotsalis kampa moixyejyekoua keniuj uelis se yas sitalkopa.
Miyakej tamatemolmej poliuij ok uan ayamo ueli moijtos ke nejin okse taltikpak teyin moajsik kipiya nemilis (Próxima Centauri B).
Nejon kijtosneki ke tajko nochipa tonatok uan okse tajko nochipa tayouatok.
In Nanotecnologías
In tamachilis teyin motokaytiya nanotecnologías, se nemachtil uan kinchijchiua teposmej tel senkaj tsikitsitsin teyin amo ueli motaj ta sayoj ueli motaj ika se tepos teyin motokaytiya microscopio.
Nijin tamachiuj monotsa nanométrica uan ijkon kachi se kiajsikamatis keniuj chichiujtok, uelis se kinemilis se askat teyin nemi itech in taltikpak uan in taltikpak se kitsikitsintiltiya uan ijkon maj aki itech se imakpal.
Nijin askat no motokotsojtiyaj.
Nejin askat mokaua keme itamachiuj se nanómetro.
Amo mota.
In teposkonemej teyin mokuij itech in nanotecnologías, tel senkaj tsikitsitsin teyin mochijchiuaj ika tsiktsin moléculas uan átomos.
In teposmej motekitiltiyaj itech in tapajtilnemachtilmej kampa mochijchiujtokej nano-robots, teyin uelij kinpaleuiyaj seki células oso kinpojpolouaj teyin mokokouaj, kemej in células cancerígenas.
Ueli se kinsentiliya miyak moléculas teyin kiskaltiyaj se nano-robot, uan ika nijin teposmej uelis se kinixmatis katin células mokokouaj, nejin tamatilismej moixyeyekouaj itech kimichimej.
In ueyi tatoponilis
Ika nijin ueli moijtoua ke achtopa, kachi netechiujtoyaj in semanauak.
Maj sekinemili ke tiktsikitsintiliya se tepet kemej se askat, uelis no se kinemilis ke tayijtik tikalakiyaj ne tonal, nochi ne mixti uan ne mixkouamej; axkan maj se kikajkaua.
Maj se kinemili ke nochi toponi ijkuak se kikajkaua.
Ijkon mochiuj Tosemanauak; no ijkon ne tonalmej uan nochi in tayojkanyot mochiujtiuetskej.
Nijin monotsa “Ueyi Tatoponilis”, yejua nijin ika se kinextiya itech ne tamatemolis.
Ika nijin tatoponilis kipeualtij nochi teyin axkan onkak, ne tit uan nochi teyin axkan tikitaj.
Ika nejin sekinemiliya ke nochi taolochiujtoya.
Tajtoleualoni
átomos: nochi nejin okuilimej, kuaujtakilomej uan nochi teyin tikitaj itech in totalmanik chichiujtokej ijka átomos.
Nochi teyin tikita itech semanauak uan tejuan tichijchiujtokej ika átomos.
células: nochi teyin onkak tel senkaj tsikitsitsin uan kipiya nemilis.
Totakayo, okuiltakayot uan nochin in kuaujmej chijchiujtokej ika miyak células.
fusiones nucleares: mochiua keman mosentiliyaj ome atomos uan mochiua kachi ueyi.
Keman mosentiliyaj xota.
Ijkon in sitalimej milinij.
galaxia: uejueyi mixti uan sitalimej teyin chijchiujtokej ijka ijpotok uan mixuak, uan kipiya okseki taltikpakmej.
In sitalkouat moixmati kemej togalaxia uan monotsa Vía Láctea.
microscopio: tepos teyin tepaleuiya maj ika sekita teyin amo ueli sekita ika se ixtololo.
moléculas: ikuak ome oso kachi miyak átomos monetechouaj.
In kiskaltia se molecula.
Próxima centauri B: ne okse taltikpak teyin moliniya inakastan Próxima Centauri.
Próxima Centauri: sitalin teyin kinetechojtok ne tonal.
radiografías: Kitekitiltiyaj tapajtiyanij teyin ika kixtiliyaj ixtakopin tojomiuan.
Mokui in tit rayos X.
rayos X: nejin se tit teyin amo ueli sekita uan semi chikauak teyin panouaj itech tonakayo uan ajsi itech tojomiyouan.
